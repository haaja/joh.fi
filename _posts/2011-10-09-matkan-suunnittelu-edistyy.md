---
date: 2011-10-09 07:22:00
author: Janne Haapsaari
layout: post
comments: true
title: "Matkan suunnittelu edistyy"
categories:
    - trip2011
    - Indonesia
cover:  "/assets/header_image.jpg"
---

Pitkästä aikaa on jotain kerrottavaa matkasta. Olen tässä jonkin aikaa jo
pohtinut, että mitä paikkoja käyn katsomassa Indonesiassa. Indonesia on
valtavan kokoinen ja kunnollisen infran puuttuessa matkustaminen on hidasta.
Lisäksi minulla on vain kuukausi aikaa matkustaa, joten joudun lentämään
pidemmät etäisyydet. Mielenkiintoisia kohteita ovat muun muassa Togianin
saaret Sulawesillä, Gili saaret ja Lombok, Komodon saari sekä Sumatran Lake
Toba. Kaikkeen ei missään tapauksessa riitä aika, joten joudun valitsemaan
listalta yhden tai kaksi paikkaa.

Olen tässä jokusen päivän katsellut Indonesian sisäisiä lentoja ja niiden
hintoja. Lennot ovat varsin inhimillisen hintaisia, mutta ongelmaksi on
muodostunut se ettei luottokortillani onnistu lentojen varaaminen. En oikein
tiedä missä vika on ja olen lukenut
[pallontallaajista](http://www.pallontallaajat.net) että muilla on ollut
samoja ongelmia. Kaikki toimii varaamisessa hyvin siihen asti kun
verkkopankista pitäisi palata takaisin lentoyhtiön sivuille. Tällöin tulee
aina ilmoitus että maksaminen epäonnistui. Kuulemma lennot ovat edullisia
ostaa suoraan tiskiltäkin, mutta haluan varmistaa että mahdun heti seuraavan
päivän lennolle. Lopulta kuitenkin sain Batavia Air:lta liput ostettua.
Tämäkin onnistui varmasti pelkästään sen takia että kyseinen lafka käytti
luottokorttimaksuihin paypallia. No loppu hyvin kaikki hyvin ja lippu on nyt
hankittu.

Mikäli lentoni ovat ajallaan, olen Jakartassa 19.12 klo: 23.50, ja tarkoitus
olisi ehtiä aamu seitsemän lennolle Medaniin. Medanissa luultavasti joudun
nukkumaan univelkaa pois sillä siinä vaiheessa on takana matkustamista jo
reippaasti. Kaikki riippuu siitä miten hyvin saan nukuttua lennolla Lontoosta
Singaporeen tai vaihtoehtoisesti Jakartan kentällä. Medanista suuntaan sitten
kulkuvälineellä X kohti Parapatia ja lake Tobaa. Lake Toban lisäksi piipahdan
mahdollisesti gili saarilla tai jossakin muualla, mutta vain aika näyttää
onnistunko siinä ollenkaan. Tämän pidemmälle en matkaa ole suunnitellut, enkä
aio suunnitellakkaan.

Välihuomautuksena sain myös passini uusittua. Alunperin tarkoitukseni oli
uusia passi mahdollisimman myöhäisessä vaiheessa, mutta sitten lentoja
varaillessani tajusin että minun on syötettävä passin numero lentoyhtiölle. No
ei auttanut muu kuin käydä Pasilan poliisilaitoksella uusimassa passi. Hintaa
lystille tuli 53€ + passikuvien hinta jota en nyt tähän hätään muista. Palvelu
asemalla oli poliisimaisen töykeää, mutta passin sai kolmessa päivässä.
Lisäksi kävin hankkimassa uuden vedenpitävän pussin, sillä vanha taisi jäädä
viime reissulla Don detille Laosiin.
